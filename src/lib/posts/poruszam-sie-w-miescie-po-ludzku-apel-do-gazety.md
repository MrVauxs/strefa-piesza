---
title: Poruszam się w mieście - po ludzku. Apel do gazety
date: 2014-06-10
categories:
  - wszystko
tags:
  - bezpieczenstwo-na-drogach
  - brd
  - gazeta
  - korki
  - piesi
  - warszawa
slug: poruszam-sie-miescie-po-ludzku-apel-gazety
---

Droga Gazeto.pl Warszawa, [pytacie czytelników o to, gdzie są największe korki.](http://warszawa.gazeta.pl/warszawa/1,34862,16119839,Czytelnicy_wyliczaja__gdzie_sa_uciazliwe_korki_w_Warszawie.html) Rozwiązania proponowane przez czytelników są przewidywalne - tu należy zrobić estakadę, tam należy zrobić dodatkowy pas ruchu, jeszcze gdzie indziej drugi pas do prawoskrętu. I zostawiacie to bez komentarza. W artykule obok piszecie za to o [wypadku w alei KEN, gdzie zabito na pasach 2,5 latka](http://warszawa.gazeta.pl/warszawa/1,34862,16126514,Tam__gdzie_zginal_2_5_latek__walcza_o_swiatla_od_4.html#LokWawTxt). I piszecie, że czytelnicy zgłaszają, że ulica jest za szeroka, że miejscami ma autostradowe, długie pasy do skrętów i zachęca do szybkiej jazdy.

Zastanówcie się trochę nad tym co robicie. Wy też, po części, kreujecie to miasto. Swoimi akcjami, opiniami, wyborem tego o czym piszecie. Zróbcie akcję np. "Poruszam się w mieście - po ludzku". Zamiast pytać czytelników o korki, spytajcie, na których ulicach czują się niebezpiecznie, [gdzie trudno przejść przez przejście dla pieszych?](http://warszawa.gazeta.pl/warszawa/1,34862,14732081,Niebezpiecznie_przejscie_na_Woli___Zawody_piesi__.html) [Gdzie na skrzyżowaniu nie ma osobnego zielonego światła do bezpiecznego lewoskrętu?](http://warszawa.gazeta.pl/warszawa/1,34862,14602830,Precedensowy_wyrok__Winny__choc_mial_pierwszenstwo.html) [Gdzie przy przejściu dla pieszych parkujące auta ograniczają widoczność?](http://warszawa.gazeta.pl/warszawa/1,34889,8474822,Parkuj_po_ludzku___Moj_sabotaz_przeciw_kierowcom_.html) Gdzie kierowcy zachęcani są do szybszej jazdy?![A7](https://strefapiesza.files.wordpress.com/2019/03/a7.jpg)

Jeśli chcecie zmniejszyć korki, nie osiągnięcie tego przez promowanie budowy kolejnych dróg/pasów ruchu/estakad. Wtedy coraz więcej ludzi będzie przesiadać się do samochodu, bo dużo mniej przyjemne i bezpieczne będzie poruszanie się w inny sposób.

Podkreślę jeszcze, bo można odnieść wrażenie, że ten problem przechodzi nie zauważony lub bagatelizowany. **Koszty wygody i szybkości poruszania się autem w mieście, ponoszą piesi, rowerzyści i korzystający z komunikacji miejskiej.** Kolejny pas ruchu, to dodatkowe metry przejścia przez jezdnię dla pieszych, to strach, czy na każdym z pasów kierowca się zatrzyma i przepuści. [Podniesienie dozwolonej prędkości, to likwidacja przejścia dla pieszych](http://warszawa.gazeta.pl/warszawa/1,34864,10359926.html) i odzwyczajanie kierowców od obecności pieszych w mieście, [zatoka autobusowa to zabranie pieszym chodnika w miejscu, gdzie jest ich więcej, tylko po to, aby kierowca nie musiał zatrzymać się za autobusem](http://www.zm.org.pl/?a=zatoki_przystanki_1). Zielona strzałka to miejsce wypadków z pieszymi i rowerzystami, którym nie ustąpiono pierwszeństwa. Estakada to oszpecanie przestrzeni miejskiej. Nie sposób nie wspomnieć tu też o skutku ubocznym poszerzania dróg jakim są [uliczne wyścigi, kiedy poza godzinami szczytu wielopasmowe jezdnie pustoszeją i domorośli "mistrzowie kierownicy" zagrażają wszystkim uczestnikom ruchu.](http://warszawa.gazeta.pl/warszawa/1,34862,16128702,Bedzie_zarzut_dla_kierowcy_bmw__Wkracza_prokuratura.html)

Można tak długo wymieniać.

Gdy wiele celów, do których obecnie większość dojeżdża autem, będzie dostępnych bezpiecznie i wygodnie pieszo, rowerem lub komunikacją zbiorową, wtedy, po jakimś czasie, okaże się, że duża część ludzi zostawi auta na rzecz innych, mniej terenochłonnych, środków transportu.

I korki "same" znikną.
