---
title: Bo zielone było za krótkie
preview: 2019/03/zielonedlapieszychczerwonedlaaut_2_250_bigger.gif
date: 2013-07-29
categories:
  - wszystko
tags:
  - brd
  - dyskryminacja-pieszych
  - piesi
  - policja
slug: bo-zielone-bylo-za-krotkie
---

Niedawno w prasie pojawiła się [rozmowa z komisarzem Arturem Wilkiem z Wydziału Ruchu Drogowego Komendy Stołecznej Policji](http://warszawa.gazeta.pl/warszawa/1,34862,14308200,Kierowcy_bezkarni_na_czerwonym__Co_na_to_policja_.html?as=1).  W związku z nagraniami przesłanymi od czytelników, na których widać jak kierowcy ignorują czerwone światło, dziennikarz zadał szereg pytań dotyczących bezpieczeństwa pieszych i nieobecności policyjnych patroli na skrzyżowaniu ulic Karolkowej i Kasprzaka w Warszawie. Przypomniał też śmiertelny wypadek do którego doszło tam w styczniu 2013 roku.

Choć komisarz stwierdza, że zachowania kierowców ![ZielonedlaPieszychczerwonedlaAut_2_250_bigger](https://strefapiesza.files.wordpress.com/2019/03/zielonedlapieszychczerwonedlaaut_2_250_bigger.gif)widoczne na nagraniu są nieprawidłowe i należą się za nie mandaty, to mimo wszystko wydźwięk rozmowy jest zaskakujący, spójrzcie sami:

_\[…\]" Od jakiegoś czasu to skrzyżowanie jest pod naszym szczególnym nadzorem. Zwłaszcza po styczniowym wypadku, gdy zginęła piesza._

_Dziennikarz: Ale wielu kierowców wjeżdża tu na czerwonym świetle._

**_\- Myślę, że to wynika z pośpiechu. Nasze obserwacje wykazują, że jest tam krótki cykl światła zielonego dla jadących Karolkową. \[…\]"_**

Polska policja wykazuje niezwykłe zrozumienie dla potrzeb kierowców - kierowcy się spieszą – tłumaczy ich komisarz. Gdy jednak piesi się spieszą i przechodzą na czerwonym, policja nie tylko z wielką gorliwością wlepia mandaty, nawet wtedy gdy ulicą nic nie jedzie, ale też twierdzi, że [„nie można się zgodzić na rozumowanie, że jak jest czerwone światło i nic nie jedzie, to można przejść”](http://m.natemat.pl/f8281289a992ed2dc4f06363c44ae12e,981,0,0,0.jpg).

Zobaczcie jak rozmowa potoczyła się dalej:

 _„ Dziennikarz: W ciągu 10 minut naliczyłem na Karolkowej 10 kierowców, którzy wjechali na pasy na czerwonym świetle. - **Problem w tym, że cykl nadawania sygnału zielonego jest zbyt krótki i zniecierpliwienie kierowców bierze górę. \[…\]**”_

Czy słyszeliście, żeby policja tak tłumaczyła się z **nie** patrolowania przejść dla pieszych tam, gdzie piesi nagminnie przechodzą na czerwonym? Wyobraźmy sobie to: np. „Problem w tym, że cykl nadawania sygnału zielonego jest zbyt krótki i zniecierpliwienie pieszych bierze górę.” Realne? [A byłoby gdzie pieszych w ten sposób tłumaczyć](http://www.youtube.com/watch?v=rWU-edwkyyc). Tymczasem wróćmy do rozmowy:

**_„Będziecie surowi dla piratów?_** _\- Policjanci zdają sobie sprawę, że wjazd za sygnalizator przy sygnale czerwonym **w obecności pieszego** jest poważnym wykroczeniem i nie sądzę, aby decyzja była inna jak mandat.”_

Zwróćcie uwagę na te sformułowania zmiękczające przekaz: „w obecności pieszego”, „nie sądzę”. Jak można byłoby te odpowiedzi zinterepretować? Np.: „wicie rozumicie, no niby powinniśmy ich łapać, ale wie pan, przecież kierowcy się spieszą, a jak nie będzie pieszego na przejściu to co to za problem?”. Tu przypomnę - jeśli pieszy przechodzi na czerwonym, gdy nic nie jedzie, policja nie zgadza się na takie podejście i będzie go surowo karać. Gdy jednak kierowca jedzie na czerwonym, to owszem może będzie karać, ale trudno nie odnieść wrażenia, że będzie to robić z ogromną niechęcią, dopiero po kilku artykułach w prasie i śmiertelnym wypadku.

Kiedy wreszcie policja zrozumie, że to kierowca **PRZEDE WSZYSTKIM** powinien uważać i że to zachowań kierowców trzeba **PRZEDE WSZYSTKIM** pilnować? Kiedy zrozumie, że to kierowca wprowadza zagrożenie dla innych, bo używa auta, a pieszy co najwyżej może zrobić krzywdę sobie? **Kiedy wreszcie zrozumie, że ta asymetria relacji powinna być powodem do większego skupienia się na pilnowaniu kierowców, a nie pieszych?**

Na deser ostatni już kwiatek w tej rozmowie:

_„Dziennikarz: Czytelnicy sugerują likwidację zielonej strzałki w tym miejscu._ _**\- Zielona strzałka to dobre rozwiązanie, pod warunkiem że kierowcy stosują się do przepisów.** Widać, że się nie stosują. **\- I po to jest nadzór ze strony policjantów wydziału ruchu drogowego.** Nieskuteczny. **\- Staramy się eliminować zachowania kierowców łamiących przepisy. Jednak likwidacja warunkowego skrętu może powodować zator drogowy na Karolkowej.** Według statystyk zaledwie 0,03 procent kierowców odpowiednio zachowuje się, widząc zieloną strzałkę. Czy to nie jest dodatkowy powód, by ją zlikwidować? **\- Myślę, że nie. Zielona strzałka w przypadku mało uczęszczanego skrzyżowania przez pieszych daje możliwość pokonania tego przejazdu bez czekania na zielone.”**_

Komisarz twierdzi, że tzw. zielona strzałka to dobre rozwiązanie. Ale zarówno liczba wypadków, jak i [głos pieszych](http://www.wprost.pl/blogi/joanna_gorzelinska/?B=2231) pokazuje, że **zdecydowanie tak nie jest**. Praktycznie nigdzie w Europie zielonej strzałki w takiej formie się nie stosuje. W Polsce zielona strzałka, najczęstsza w prawo, zezwala na przejazd z możliwością kolizji. W efekcie kierowcy całą swoją uwagę poświęcają na obserwowanie wlotu skrzyżowania po lewej stronie, bo obawiają się kolizji z innym autem i ruszają, gdy tylko znajdą lukę w sznurze samochodów. Jak często wjeżdżają przy tym na pieszych i rowerzystów wjeżdżających na przejazd lub wchodzących na przejście z prawej strony? Już nawet nie wspominając o tym, że w 99% przypadków kierowcy przed zieloną strzałką się nie zatrzymują i często wymuszają pierwszeństwo na pieszych lub rowerzystach.

Drodzy policjanci, stawiajcie wyżej życie i zdrowie ludzkie niż komfort kierowców czy strach przed większymi korkami. Inaczej bezpieczeństwo na polskich drogach się nie poprawi.
