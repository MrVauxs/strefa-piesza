---
title: Czy zawsze należy wykonać polecenia policji?
date: 2018-04-20
preview: 2018/04/pociulsic499zatrzymuje.png
categories:
  - wszystko
tags:
  - kierowany
  - pierwszenstwo
  - piesi
  - ruch
slug: czy-zawsze-nalezy-wykonac-polecenia-policji
---

W internecie krąży bulwersujący krótki film pokazujący prawidłowe zachowanie kierowcy i błędną ocenę sytuacji przez policjanta.

\[embed\]https://www.facebook.com/pieszapolska/videos/2003612389958181/\[/embed\]

Podsumowując film - kierowca ustąpił pierwszeństwa pieszym przechodzącym przez jezdnię na przejściu dla pieszych. Pieszym, którzy nie mogli widzieć policjanta kierującego ruchem, bo był on zasłonięty przez inny pojazd. Kierowca prawidłowo ocenił sytuację i uniknął wypadku zwalniając nieznacznie tak, aby piesi mogli bezpiecznie przejść przez jezdnię. Niestety policjant nie ocenił prawidłowo sytuacji i upomniał kierowcę.

Pomijając wulgaryzm policjanta - jak ta sytuacja wygląda od strony prawnej? Można mieć pewne wątpliwości, bo Prawo o Ruchu Drogowym nie rozstrzyga w pełni jednoznacznie takiej sytuacji.

Zgodnie z najbardziej ogólnymi zapisami ustawy:

Art. 3.1. **Uczestnik ruchu i inna osoba znajdująca się na drodze są obowiązani zachować ostrożność** albo gdy ustawa tego wymaga – szczególną ostrożność, **unikać wszelkiego działania, które mogłoby spowodować zagrożenie bezpieczeństwa** lub porządku ruchu drogowego, ruch ten utrudnić albo w związku z ruchem zakłócić spokój lub porządek publiczny **oraz narazić kogokolwiek na szkodę**. Przez działanie rozumie się również zaniechanie.

3\. Jeżeli uczestnik ruchu lub **inna osoba** **spowodowała jednak zagrożenie bezpieczeństwa ruchu** **drogowego,** jest obowiązana przedsięwziąć niezbędne środki w celu niezwłocznego usunięcia zagrożenia, a gdyby nie mogła tego uczynić, powinna o zagrożeniu uprzedzić innych uczestników ruchu.

Art. 4. Uczestnik ruchu i inna osoba znajdująca się na drodze mają prawo liczyć, że inni uczestnicy tego ruchu przestrzegają przepisów ruchu drogowego, chyba że **okoliczności wskazują na możliwość odmiennego ich zachowania.** 

Art. 5. 1. **Uczestnik ruchu** i inna osoba znajdująca się na drodze są **obowiązani stosować się do poleceń i sygnałów dawanych przez osoby kierujące ruchem** lub uprawnione do jego kontroli, sygnałów świetlnych oraz znaków drogowych, **nawet wówczas, gdy z przepisów ustawy wynika inny sposób zachowania niż nakazany przez te osoby**, sygnały świetlne lub znaki drogowe.

2\. **Polecenia i sygnały dawane przez osoby kierujące ruchem lub uprawnione do jego kontroli mają pierwszeństwo przed sygnałami świetlnymi** i znakami drogowymi.

W zaprezentowanej sytuacji stosują się powyższe zapisy ustawy.

1\. Zgodnie z zapisami ustawy uczestnik ruchu zobowiązany jest do stosowania się do poleceń dawanych przez osoby kierujące ruchem, nawet gdy z przepisów ustawy wynika inny sposób zachowania niż nakazany przez te osoby. Jest to bardzo mocny zapis - w sensie logiki wyłącza wszystkie pozostałe zapisy tej ustawy, zwłaszcza, że wprost dopuszcza zachowanie WBREW zapisom ustawy.

2\. Można jednak zauważyć, że w tej samej ustawie istnieje zapis, który mówi o tym, że jeśli **inna osoba** **spowodowała jednak zagrożenie bezpieczeństwa ruchu** **drogowego,** uczestnik ruchu zobowiązany jest przedsięwziąć niezbędne środki w celu niezwłocznego usunięcia zagrożenia. Policjant, który kierował ruchem nie widział pieszych - spowodował zagrożenie dla bezpieczeństwa, kierowca prawidłowo ocenił sytuację - przepuścił pieszych (nie przyspieszył).

3\. Jeśli sięgnąć głębiej, można wskazać, że kolejność zapisów w ustawie ma znaczenie i choć prawo nie powinno być sprzeczne, to intencją PoRD jest stworzenie zapisów, które umożliwiają zachowanie bezpieczeństwa, w każdej sytuacji - Punkt 3.1 to pierwszy główny zapis ustawy Prawo o Ruchu Drogowym (we wcześniejszych punktach pojawiają się definicje).

4\. Sięgając jeszcze głębiej - nadrzędnym aktem prawnym w Polsce jest konstytucja - tu mamy Art. 38 - Rzeczpospolita Polska zapewnia każdemu człowiekowi prawną ochronę życia czy Art. 68 - Każdy ma prawo do ochrony zdrowia.

Cieszy, że kierowca zachował zdrowy rozsądek, szkoda tylko, że policjant nie stanął na wysokości zadania.
