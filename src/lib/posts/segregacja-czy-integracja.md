---
title: Segregacja czy integracja?
date: "2015-02-11"
tags:
  - "bezpieczenstwo"
  - "dzieci"
  - "integracja"
  - "piesi"
  - "segregacja"
  - "shared-space"
  - "zoliborz"
---

Na warszawskim Żoliborzu postawiono ostatnio szkaradny labirynt barierek przed przedszkolem. Choć celem prawdopodobnie było zapewnienie bezpieczeństwa dzieciom, to efekt ten raczej nie będzie osiągnięty – przejście jest niewygodne, bardzo wąskie, przeciskając się w tłoku porannym łatwo będzie rozedrzeć ubranie o ostre końcówki barierek Dodatkowo, cześć dzieci i rodziców widząc tłok prawdopodobnie i tak będzie przechodzić jezdnią.

Jak inaczej (i wbrew intuicji) można taki problem rozwiązać, pokażę na przykładzie małej holenderskiej miejscowości Noordlaren leżącej w pobliżu Groningen. Tamtejsza szkoła podstawowa znajduje się przy dość ruchliwej ulicy. Jednak zamiast stawiania ogrodzenia czy murów, gmina zdecydowała się na integrację (!) szkoły i placu zabaw z drogą oraz minimalizację barier pomiędzy dziećmi a autami.

W efekcie kierowcy mają poczucie, że jadą przez plac zabaw, więc jadą bardzo powoli i ostrożnie. Ponadto dzieci stają się bardziej świadome obecności aut w pobliżu i stają się ostrożniejsze.

To proste rozwiązanie miało też inne skutki - szkoła stała się bardziej otwarta i widoczna, ulica stała się bardziej częścią przestrzeni miejskiej, a mniej drogą. Ławki przyszkolne, na których oczekują rodzice zostały celowo ustawiono bardzo blisko poruszających się aut. Dzięki temu kierowcy dostają bezpośrednią informację o bliskości szkoły i wiedzą, że należy tu zachować szczególną ostrożność.

Co istotne i charakterystyczne dla stref współdzielonych - na drodze praktycznie brak oznakowania pionowego i poziomego, aby nie szpecić przestrzeni.

To rozwiązanie powstawało przez dłuższy czas - kilka lat trwało budowanie poparcia od rodziców i nauczycieli. Przyjęło się jednak bardzo dobrze – dzięki niemu bezpieczeństwo poprawiło się na większym obszarze wokół szkoły.

Więcej szczegółów na temat projektu znajdziecie tu (po angielsku): <http://knowledge.allianz.com/mobility/transportation_safety/?1841/risker-streets-reduce-accidents>

A tu widok na google streetview: <https://www.google.pl/maps/@53.121513,6.663183,3a,75y,330.76h,84.94t/data=!3m4!1e1!3m2!1scYT61ej3As5WmMEti-4dzQ!2e0?hl=en>
